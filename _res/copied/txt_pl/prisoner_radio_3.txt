Panie Dyrektorze, w końcu wszystko do mnie wróciło.

To było w czasie wojny. Więziono tutaj mnie i wielu innych. Używano nas do eksperymentów. Hitlerowcy znaleźli starożytne płaskorzeźby plugawych bogów i inskrypcje w języku, który podobno nie pochodził z tego świata. Opowiadali mi o tym inni więźniowie. Fryce odnalazły to miejsce i ich naukowcom udało się uruchomić Portal. Wysyłano nas na drugą stronę dla testów i badań. Ci co wrócili, opowiadali straszne rzeczy o dziwnym świecie, w którym słońce było zawsze w zenicie i nie było linii horyzontu - zupełnie jakby było się wewnątrz kuli. Żyły tam ogromne jaszczury i bestie o błoniastych skrzydłach. Były też opustoszałe miasta o budynkach, których geometria przeczyła wszelkiej logice, pełnych posągów potwornych istot. Wkrótce potem ci, co to widzieli, umierali w szaleństwie i z pianą na ustach. Potem zacząłem mieć te koszmary. Pamiętam z nich tylko wpatrujące się we mnie z mroku oko.

Potem przyszedł rozkaz, zapędzono nas do ładowania towarów i przesyłania ich przez Portal. Mnóstwo ludzi, sprzętu, broni i czołgów tam weszło - wszystko obłożone dziwnymi wiązkami kabli - podobno do ochrony. My też mieliśmy iść żeby pracować po drugiej stronie. Kiedy przyszła moja kolej, coś zaczęło się dziać, ziemia się zatrzęsła a w Portalu zaczęły pojawiać się pęknięcia. Poczułem cios kolbą od SS-mana, który nas pilnował, wpadłem do Portalu, poczułem ostry ból głowy i zalało mnie oślepiające światło. Obudziłem się w mroku jaskini, gdzie mnie znaleźliście. Nic więcej nie pamiętam.

Cokolwiek Pan tu robi, niech Pan zachowa ostrożność. Proszę nie ulegać prośbom tych transmisji. Niektórych rzeczy lepiej nie budzić.
