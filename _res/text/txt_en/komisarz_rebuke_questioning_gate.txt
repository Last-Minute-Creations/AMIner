Towarzyszu Dyrektorze,

Siadajcie. Dochodzą do mnie informacje. Niepokojące informacje. Wiem że odkryliście pod ziemią nazistowskie bunkry i instalacje. Zachodzę tylko w głowę dlaczego mnie o tym nie poinformowaliście. Myśleliście że się NIE DOWIEM?! Towarzyszu Dyrektorze... Wam to się chyba priorytety w głowie poprzestawiały. Wy chyba zapomnieliście, jak kończą zdrajcy Władzy Ludowej i Ojczyzny. No to ja Wam przypomnę. Przed plutonem egzekucyjnym! Gdyby to zależało tylko ode mnie, już byście przed nim stali. Partia ma wobec Was jednak inne plany. Odkopiecie pozostałe elementy tej, jak mi tu donoszą, Bramy, złożycie ją do kupy, poinformujecie mnie i zobaczymy co się stanie. Ministerstwo przyśle nam tu specjalistów z Wydziału X. Oni się znają na takich rzeczach. Okłamiecie mnie jeszcze raz, a gwarantuję Wam ten pluton. Pomyłki w biurokracji się trafiają, a zanim to odkręcą... cóż... człowieka już nie będzie.