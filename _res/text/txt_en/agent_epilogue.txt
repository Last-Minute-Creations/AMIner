Panie Dyrektorze,

Witamy w Anglii. Zapewne Pan i pańska rodzina jesteście wyczerpani po tak długiej podróży. Agent Pond wspomniał, że nie obyło się też bez przygód. Ucieczka przed agentami bezpieki Komisarza Putienki przez prawie pół świata musiała być nie lada wyczynem. Proszę wybaczyć, że na początku mogło to wyglądać źle. Wszak ucieczka do Związku Sowieckiego to nie było to, czego się Pan spodziewał. Potem było już lepiej - Iran, Irak, Palestyna, Egipt, w końcu słoneczna Italia, choć podejrzewam, że słońca to miał Pan już na tym etapie dość. W końcu Anglia i koniec tułaczki. Niestety, nie mogliśmy wyprowadzić Pana przez waszą zachodnią granicę - nie na darmo nazywają ją Żelazną Kurtyną. Wasze władze zbyt dobrze pilnują tej drogi. Nie wiem czy jest Pan świadom tego, że w zasadzie przeszedł Pan szlak bojowy jednego z waszych generałów jeszcze z czasów Wielkiej Wojny. No, ale przyjdzie czas na opowieści i wspominanie, teraz gdy jest Pan już bezpieczny wraz z rodziną u nas.

Otrzymacie wszyscy nową tożsamość, dokumenty, i skrupulatnie przygotowaną historię życia. Zostaniecie umieszczeni w spokojnej i bezpiecznej okolicy, a nasz rząd będzie czuwał nad waszym bezpieczeństwem. Bądź co bądź, przysłużył się Pan nam wybitnie. Nasi naukowcy po wstępnej analizie mówią, że te technologie pochodzą chyba z przyszłości, ponieważ u nas teorie prowadzące do tych wynalazków są dopiero formułowane... Jeszcze raz serdecznie gratuluję i dziękuję w imieniu Jej Królewskiej Mości oraz całego departamentu MI6. Zajmie się państwem teraz porucznik Idle i kapitan Cleese.

Czegokolwiek będziecie potrzebować, proszę się nie krępować i pytać ich śmiało.

Powodzenia, Panie Dyrektorze.
