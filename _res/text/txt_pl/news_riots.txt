Obywatele i Obywatelki Ludowej Republiki Demokratycznej. Zwracam się do Was w sprawach wagi najwyższej. Dorobek pokoleń ulega ruinie. Gasnącej gospodarce zadawane są codziennie kolejne ciosy. Strajki, akcje protestacyjne stały się normą. Słychać wezwania do rozprawienia się z Komunistami. Chaos i demoralizacja przybrały rozmiar klęski a Naród nasz osiągnął granice wytrzymałości psychicznej. Już nie dni lecz godziny przybliżają ogólnonarodową katastrofę. Czy musiało do tego dojść? Czy zrobiliśmy wszystko by zatrzymać spiralę kryzysu? Historia oceni nasze działania. Nie obeszło się bez potknięć, ale wyciągamy z nich wnioski. Nasza gospodarka stała się areną walki politycznej. Celowe i rozmyślne torpedowanie działań administracji i Rządu sprawiło, iż efekty niewspółmierne są do włożonego wysiłku, pracy i zamierzeń. Nie można odmówić nam dobrej woli, umiaru i cierpliwości. Nadchodzi jednak moment, gdy trzeba stanowczo powiedzieć DOŚĆ! Trzeba zagrodzić drogę konfrontacji zapowiedzianej przez przywódców Jedności. Mówimy to w dniu gdy znana jest data masowych demonstracji publicznych. Nie wolno, nie mamy prawa dopuścić, aby wydarzenia te stały się iskrą, od której zapłonie cały kraj. Awanturnikom należy skrępować ręce zanim wtrącą ojczyznę w otchłań bratobójczej walki. Obywatelki i Obywatele! Ogłaszam, że w dniu dzisiejszym ukonstytuowała się Wojskowa Rada Ocalenia Narodowego. Rada Państwa w zgodzie z postanowieniami konstytucji, wprowadziła dziś o północy stan wojenny na obszarze całego kraju.