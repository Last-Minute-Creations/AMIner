Obywatele i Obywatelki Demokratycznej Republiki Ludowej! Kraj nasz znalazł się nad przepaścią. Jeszcze do niedawna groziło nam niebezpieczeństwo na skalę dotąd niewyobrażalną. Wspólny nasz wróg, którego jak nam się zdawało unicestwiliśmy podczas Wojny Ojczyźnianej, nie zginął zupełnie, a jedynie jak karaluch ukrył się pod ziemią aby dalej knuć obmierzłe plany przejęcia władzy nad światem. Rósł w siłę niezauważony przez nikogo, gotowy uderzyć w najmniej oczekiwanym momencie. Opracowywał skrycie nowe bronie i technologie, które miały rzucić na kolana nasze społeczeństwo, przemysł oraz armię. Tak mu się tylko wydawało! Dzięki czujności i wzorowej postawie obywatelskiej Towarzyszy takich jak Dyrektor kopalni nr 147 oraz górników tam zatrudnionych, Służba Bezpieczeństwa otrzymała informacje o nadchodzącej inwazji. Armia podjęła odpowiednie środki zaradcze i w dniu inwazji niczego nie spodziewające się siły Nazistów z wnętrza Ziemi zostały okrążone i zgniecione, niczym pluskwy, jednym zdecydowanym uderzeniem naszej potężnej Armii. Dzięki godnej naśladowania postawie obywatelskiej Dyrektora kopalni nr 147, nasi obywatele ufnie i ze spokojem mogą patrzeć w przyszłość naszego Narodu. Dzięki tej postawie nasza Armia zdobyła cenne egzemplarze potężnych broni, a nasi naukowcy dostęp do nowoczesnych technologii oraz gatunków prehistorycznych dawno uznanych za wymarłe. To wszystko razem sprawia, iż nie pytamy już CZY nasz wielki Naród będzie przewodził całej ludzkości, a KIEDY. Odpowiedź jest prosta - JUŻ WKRÓTCE. Dyrektora wspomnianej kopalni Komitet Centralny ogłasza Bohaterem Narodowym i w trybie natychmiastowym przenosi do stolicy, gdzie czekają na niego najwyższe zaszczyty oraz posada w Ministerstwie. Gratulujemy, Towarzyszu!